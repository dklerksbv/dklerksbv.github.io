#### De 'Direct Approach'

In het dagelijkse leven zijn we zo enorm gewend om druk in de weer te zijn, dat we eigenlijk helemaal niet meer weten hoe het anders kan. Zelfs als we op de bank hangen en tegen ons zelf zeggen 'nu ga ik even helemaal niks doen', doet ons hoofd vaak het omgekeerde. Als ik mensen vraag wat ze bedoelen met niks doen, geven ze antwoorden als series kijken, wandelen, lezen, social media, knutselen, koken, tekenen, (progressieve) mindfulness of yoga. Hoewel veel van deze dingen minder energie kosten voor ons brein dan veel dagelijkse bezigheden, is dit absoluut niet niks doen. Niks doen is een kunst, en het is bepaald geen makkelijke. Niks doen wordt ook wel de zijn-modus genoemd en staat centraal in de methode die ik in deze laatste blog van de introductie-serie zal uitleggen: de directe aanpak, ofwel de 'Direct Approach'. 

De meeste psychologische, spirituele en religieuze stromingen vallen niet onder een directe, maar onder een progressieve aanpak Het uitgangspunt is zelfontwikkeling en de methode is nu aan het werk gaan, zodat je in de toekomst de vruchten kan plukken. De bekendste vormen van therapie vallen hieronder waarbij je een diagnose krijgt en vervolgens in behandeling aan jezelf werkt zodat, je in de toekomst 'genezen' zal zijn. Ook de bekendste vormen van meditatie vallen hieronder waarbij je concentratie, liefde of wijsheid traint zodat je in de toekomst gelukkiger zal zijn en minder zal lijden. Begrijp me niet verkeerd: Doelen stellen en deze pogen te behalen is een effectieve manier om met het leven om te gaan en daar is op zich niks mis mee. Het probleem is echter dat deze aanpak er voor kan zorgen dat je het belangrijkste over het hoofd kan gaan zien: Het huidige moment. Deze vorm van vermijding kan erg subtiel zijn. Wanneer je tegen jezelf zegt 'ik moet me op mijn ademhaling focussen', vertel je jezelf op subtiele wijze dat al het andere wat langskomt er niet mag zijn. De progressieve aanpak zegt indirect dat het huidige moment niet goed genoeg is, en misschien wel dat jij niet goed genoeg bent. Het vertelt je indirect dat je nu heel hard moet gaan werken om dat te kunnen oplossen. 

De Direct Approach neemt een radicaal ander standpunt dan de progressieve benadering: Jij bent perfect zoals je bent en dit moment is perfect zoals het is. Mogelijk kan je dat alleen zelf nog niet zien, omdat de automatische piloot het grotendeels heeft overgenomen. Wanneer je compleet stopt met dingen doen (in zowel fysiek gedrag als in je gedachten) kom je in de zijn-modus, de natuurlijke staat van het bewustzijn.

Dus hoe kan je zoiets ervaren? We hebben in de vorige blogs gekeken naar mindfulness en meditatie en ik hoop dat de 2 stappen van grounding inmiddels duidelijk voor je zijn. Wanneer je in de Window of Mindfulness terechtkomt is de instructie de controle loslaten. Dat wil zeggen: Stop met het proberen je meditatie te beïnvloeden, stop met je aandacht te sturen, stop met analyseren, stop met proberen je problemen op te lossen en stop met je af te vragen of je het wel goed doet. Kijk nu eens naar het plaatje bij deze blog. Een stokoude, maar ongrijpbaar-levendige boeddhistische monnik zong tijdens onze begeleide meditaties in Maleisië het volgende: "accept all things: don't reject, follow or ignore'. In één zin vertelt hij wat radicale acceptatie is. Radicale acceptatie is het stoppen met vermijden van negatieve ervaringen, het stoppen met opzoeken van positieve ervaringen en het stoppen met negeren van alle andere ervaringen. Zoals je misschien nog weet van blog 1 staat deze methode dus haaks op de taken van de automatische piloot. Binnen de Direct Approach wordt dit 'non-doing' genoemd, stoppen met dingen doen dus. Ons brein vindt dat verschrikkelijk lastig want we zijn het zo gewend om altijd bezig te zijn. Een makkelijker synoniem voor non-doing is rusten. Rusten met alles wat er is. Je leunt achterover in je ervaringswereld en ziet hoe alles vanzelf komt en gaat, zonder dat je je met dit proces bemoeit. 

Wanneer je dat tijdens je meditaties doet, zal je na een tijdje kunnen gaan merken dat er iets geks gebeurt: je ervaringswereld wordt opeens extreem helder en bewust, gedachten nemen af of verdwijnen, tijd en ruimtebesef lijken weg te gaan en de ervaring van jezelf en de wereld versmelten tot één geheel <sup class="footnote-ref"><a href="#bffn1" id="bffnref1">[1]</a></sup> Deze non-duale staat wordt vaak 'ontwaken' genoemd en dit soort ervaringen kunnen je leven volledig op zijn kop zetten. Alsof je tot die tijd in een droom leefde (de automatische piloot had de regie) en nu de dingen pas echt kan zien zoals ze zijn. En dat is verschrikkelijk bevrijdend. Opeens kan je gaan begrijpen waarom het tot nu toe altijd voelde alsof er iets niet klopte, alsof er iets ontbrak in je leven. Je beseft dat dit allemaal met perspectief te maken heeft: In plaats van 'ik moet dit en dat bereiken om goed genoeg te zijn', besef je 'dit moment is perfect zoals die is, ik ben perfect zoals ik ben'. Als je besluit om hiermee te gaan oefenen, verwacht dan dat dit mogelijk veel kan gaan veranderen in je leven. Je zal steeds minder geleefd worden door de automatische piloot waardoor je waarden meer dan ooit duidelijk zullen worden. En dat kan botsen met de manier hoe je gewend bent om te leven of existentiële angsten oproepen. Mocht je dit zonder begeleiding gaan oefenen en vastlopen in dat proces: Er zijn genoeg coaches, psychologen en mediteerders die zelf een vergelijkbaar proces hebben doorgemaakt, die jou kunnen helpen om daar doorheen te komen <sup class="footnote-ref"><a href="#bffn2" id="bffnref2">[2]</a></sup>. Schroom dus niet om hulp te zoeken.

Op een vergelijkbare manier als het twee stappen plan is de methode van Zitten met Jezelf kort samen te vatten: eerst grounding, dan non-doing. Van alle kennis en ervaring die ik heb vanuit de psychologie en mindfulness tradities is dit de grootse patronen-doorbreker die ik ken. Juist omdat het licht schijnt op onze essentie, op wie wij zijn in de kern<sup class="footnote-ref"><a href="#bffn3" id="bffnref3">[3]</a></sup> En zo is dat ook bij mij gebeurt, en zo ook bij vele anderen die het pad van mindfulness bewandelen. Ik weet het, dit klinkt allemaal wel erg mooi en veelbelovend. Dus als er nu weerstand is, begrijp ik dat zeker. Ik kan je alleen maar op het hart drukken dat ongeacht of je nu bij mij of op een andere manier aan de slag wilt gaan: ga ervoor! Je zal jezelf zo ontzettend dankbaar zijn dat je dit bent aangegaan. En hoe je het ook wendt of keert, als je nieuwsgierigheid je op deze site heeft gebracht dan is het zaadje al lang gepland en waarschijnlijk is het plantje al lang aan het groeien. Het proces van 'wakker worden' is al gaande en je leven zal zich vanzelf gaan ontvouwen. Daar mag je op vertrouwen. 

Dit was alweer de laatste blog van deze introductie-serie. Ik hoop ik dat de informatie kan bijdragen aan je proces en ik wens je ontzettend veel liefde, geluk en wijsheid toe.

Daniel


<section class="footnotes">
  <ol class="footnotes-list">
    <li id="cffn1" class="footnote-item">
      <p class="footnote-item">
         Vergelijkbare ervaringen kunnen ook prima ontstaan buiten meditaties om. Het bewustzijn is dan alleen vaak minder helder en de kosten van de activiteit kan soms hoger zijn. Denk aan extreme prestaties (bijv. top-sporters, chirurgen op de OK, bergbeklimmers zonder veiligheidsnet etc.), bij geestverruimende middelen (m.n. psychedelica), bij seksuele activiteiten (bijv. tijdens orgasmes en non-vanilla seks) of bij extreme schoonheid (bijv. Natuur, muziek, kunst en liefde). </sup><a href="#cffnref1" class="footnote-backref">↩</a>
      </p>
    </li>
    <li id="cffn2" class="footnote-item">
      <p class="footnote-item">
         Kijk eens op deze website bijvoorbeeld: https://nondualtherapydirectory.com/ </sup><a href="#cffnref2" class="footnote-backref">↩</a>
      </p>
    </li>
    <li id="cffn3" class="footnote-item">
      <p class="footnote-item">
        Ik zal dit verder toelichten in een toekomstige blog over boeddhistische wijsheden </sup><a href="#cffnref3" class="footnote-backref">↩</a>
      </p>
    </li>
    </li>
  </ol>
</section>
